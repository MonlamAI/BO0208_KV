སྐྱབས་གནས་ཀུན་འདུས་གུ་རུ་རིན་པོ་ཆེ་ལ་གསོལ་བ་འདེབས་པ་བསམ་དོན་ཀུན་འགྲུབ་ཅེས་བྱ་བ་བཞུགས་སོ།  །ཨེ་མ་ཧོ།  །སྣང་བའི་དངོས་ཀུན་པདྨ་འོད་ཀྱི་ཞིང་།  །ཕུན་ཚོགས་ངོ་མཚར་བཀོད་པ་འབྱམས་ཀླས་པའི།  །མདུན་གྱི་ནམ་མཁར་ཡིད་འཕྲོག་མཆོད་སྤྲིན་དབུས།  །སེང་ཁྲི་ཆུ་སྐྱེས་ཉི་ཟླའི་གདན་གྱི་སྟེང་།  །རྩ་བའི་བླ་མ་ཨོ་རྒྱན་རིན་པོ་ཆེ།  །དཀར་དམར་མདངས་ལྡན་མཚན་དང་དཔེ་བྱད་རྫོགས།  །བཅུ་དྲུག་ན་ཚོད་ཞི་ཁྲོའི་ཉམས་བརྒྱར་འབར།  །ཕྱག་གཡས་རྡོ་རྗེ་གཡོན་པས་ཐོད་བུམ་བསྣམས།  །གསང་ཡུམ་སྦས་ཚུལ་ཁ་ཊྭཱྃ་གཡོན་ནས་བརྟེན།  །དབུ་ལ་པད་ཞྭ་མེ་ལོང་རྒོད་སྒྲོས་བརྒྱན།  །སྐུ་ལ་གསང་ཕོད་ཆོས་གོས་ཟབ་བེར་བཀླུབས།  །ཞབས་ཟུང་རྡོ་རྗེའི་སྐྱིལ་མོ་ཀྲུང་བཅས་ཏེ།  །སྣང་སྟོང་འཇའ་ཟེར་འོད་ཕུང་ཀློང་ན་བཞུགས།  །དམ་ཚིག་ཡེ་ཤེས་གདོད་ནས་དབྱེར་མེད་པ།  །རིག་འཛིན་བླ་མ་ཀུན་གྱི་སྤྱི་གཟུགས་ཆེ།  །དགེ་འདུན་འདུས་པའི་གཙུག་རྒྱན་རྡོ་རྗེའི་སྐུ།  །དམ་ཆོས་ཆར་འབེབས་སྡེ་སྣོད་རྒྱ་མཚོའི་གསུང་།  །ཕྱོགས་བཅུའི་སངས་རྒྱས་སྲས་བཅས་ཡེ་ཤེས་ཐུགས།  །ཡོན་ཏན་དགོས་འདོད་མཆོག་སྩོལ་ནོར་གྱི་ལྷ།  །ཕྲིན་ལས་མཁའ་འགྲོ་ཆོས་སྐྱོང་ཚོགས་ཀྱི་རྗེ།  །སྐྱབས་ཀུན་འདུས་པའི་ངོ་བོ་ལྷམ་མེར་གསལ།  །བདག་དང་མཁའ་མཉམ་འགྲོ་བ་མ་ལུས་རྣམས།  །སྒོ་གསུམ་གུས་པས་ཕྱག་འཚལ་མཆོད་པ་འབུལ།  །སྡིག་ལྟུང་ཀུན་བཤགས་དགེ་ལ་རྗེས་ཡི་རང་།  །ཆོས་འཁོར་བསྐོར་བཞིན་རྟག་པར་བཞུགས་སུ་གསོལ།  །དགེ་ཚོགས་བླ་མེད་བྱང་ཆུབ་ཆེན་པོར་བསྔོ།  །ཁྱེད་ཤེས་མོས་གུས་དྲག་པོས་གསོལ་འདེབས་ན།  །བྱིན་རླབས་ཆར་ཆེན་ཕོབ་ཅིག་གུ་རུ་རྗེ།  །སྐུ་གསུམ་དབྱེར་མེད་ཨོ་རྒྱན་རིན་པོ་ཆེ།  །རབ་འབྱམས་རྩ་གསུམ་ཡོངས་ཀྱི་འཁོར་ལོས་སྒྱུར།  །ད་ལྟ་རྔ་ཡབ་གླིང་དུ་རྟག་བཞུགས་ཀྱང་།  །ཐུགས་རྗེའི་འཇུག་པས་བོད་ལ་ལྷག་པར་དགོངས།  །དུས་གསུམ་རྩ་བརྒྱུད་བླ་མའི་ཁྱབ་བདག་ཆེ།  །འཛམ་བུའི་གླིང་འདིར་རྣམ་ཐར་བསམ་ཡས་སྟོན།  སྐུ་གསུམ་ཐུགས་ཡོན་ཕྲིན་ལས་རྨད་བྱུང་བ།  །རྩེ་གཅིག་གདུང་ཤུགས་དྲག་པོས་གསོལ་བ་འདེབས།  །ལུས་དང་ལོངས་སྤྱོད་ལྟོས་པ་མེད་པར་འབུལ།  །འདི་ནས་བཟུང་སྟེ་བྱང་ཆུབ་སྙིང་པོའི་བར།  །མགོན་པོ་ཁྱོད་ལས་སྐྱབས་གཞན་མ་མཆིས་པས།  །འབྲལ་མེད་རྗེས་སུ་ཟུངས་ཤིག་པདྨ་འབྱུང་།  །སྣོད་བཅུད་ཐམས་ཅད་ནད་མུག་མཚོན་འཁྲུགས་སོགས།  །སྙིགས་མའི་རྒུད་པ་སོལ་ཅིག་པདྨ་འབྱུང་།  །ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས།  །བདེ་སྐྱིད་དཔལ་ལ་སྦྱོར་ཅིག་པདྨ་འབྱུང་།  །བསྟན་འཛིན་མཆོག་རྣམས་ཞབས་པད་བསྐལ་བརྒྱར་བརྟན།  །ཕྲིན་ལས་རྒྱས་པར་མཛོད་ཅིག་པདྨ་འབྱུང་།  །དགེ་འདུན་སྡེ་དང་བཤད་སྒྲུབ་བསྟན་པའི་དཔལ།  །ས་གསུམ་ཁྱབ་པར་མཛོད་ཅིག་པདྨ་འབྱུང་།  །བདག་ཅག་རྣམས་ཀྱང་གེགས་ཞི་ཚེ་བསོད་རྒྱས།  །བསམ་ཀུན་འགྲུབ་པར་མཛོད་ཅིག་པདྨ་འབྱུང་།  །མཐར་ཐུག་འབྲེལ་ཚད་འགྲོ་བ་མ་ལུས་ཀུན།  །དག་པའི་ཞིང་དུ་དྲོངས་ཤིག་པདྨ་འབྱུང་།  །ཚོགས་རྫོགས་སྒྲིབ་བྱང་གསང་ཆེན་མྱུར་ལམ་ལས།  །མཆོག་གི་དངོས་གྲུབ་སྩོལ་ཅིག་པདྨ་འབྱུང་།  །མདོར་ན་འདི་ཕྱི་བར་དོའི་གནས་སྐབས་ཀུན།  །སྐྱིད་སྡུག་ལེགས་ཉེས་བཟང་ངན་ཅི་བྱུང་ཡང་།  །རྩ་བའི་བླ་མ་ཨོ་རྒྱན་ཆེན་པོ་མཁྱེན།  །བསམ་དོན་ཆོས་བཞིན་འགྲུབ་པར་བྱིན་གྱིས་རློབས།  །ༀ་ཨཱཿཧཱུྂ་བཛྲ་གུ་རུ་པདྨ་སིདྡྷི་ཧཱུྂ།  ཞེས་ཅི་ནུས་བཟླས་མཐར།  ཨོ་རྒྱན་བླ་མའི་གསང་གསུམ་འོད་ཟེར་གྱིས།  །བདག་རྒྱུད་སྒྲིབ་སྦྱངས་དབང་དང་དངོས་གྲུབ་སྩོལ།  །སྤྱི་བོའི་པདྨོར་འབྲལ་མེད་རྟག་བཞུགས་ཏེ།  །ཕན་བདེའི་བསམ་ཀུན་འགྲུབ་པའི་བཀྲ་ཤིས་སྩོལ།  །ཅེས་བརྗོད་ཅིང་དུས་དང་རྣམ་པ་ཀུན་ཏུ་བླ་མ་ཨོ་རྒྱན་རིན་པོ་ཆེ་སྤྱི་བོར་འབྲལ་མེད་དུ་བཞུགས་པར་མོས་ལ་ཁ་ཙམ་མ་ཡིན་པའི་མོས་གུས་དྲག་པོས་གསོལ་བ་བཏབ་ན་བར་ཆད་ཐམས་ཅད་ཞི་ཞིང་།  བསམ་པའི་དོན་ཀུན་ཆོས་བཞིན་དུ་འགྲུབ་པར་གདོན་མི་ཟ་བས་དད་ལྡན་རྣམས་ཀྱིས་ཐུགས་ཉམས་སུ་བཞེས་འཚལ་ལོ།  །ཞེས་སྙིགས་དུས་བསྟན་འགྲོའི་སྐྱབས་གཅིག་ཨོ་རྒྱན་རིན་པོ་ཆེར་གསོལ་འདེབས་འདི་ལྟ་བུ་ཞིག་དགོས་ཞེས་ཆབ་མདོ་དབུ་མཛད་བཟོ་གནས་རིག་ལམ་རྒྱ་མཚོར་བྱང་ཆུབ་པའི་སྤྲུལ་སྐུ་བ་བསོད་ནམས་རྒྱལ་པོས་ལྷ་རྫས་ཀྱི་མེ་ཏོག་དང་བཅས་བསྐུལ་བའི་ངོར།  རབ་ཚེས་དཀར་པོའི་ལོ་སྣྲོན་ཟླ་བའི་དཀར་ཕྱོགས་ཀྱི་ཚེས་བཅུར་མཚོ་སྐྱེས་བླ་མ་དགྱེས་པའི་འབངས་པདྨ་འོད་གསལ་མདོ་སྔགས་གླིང་པའི་སྡེས་བླ་མའི་རྣལ་འབྱོར་གྱི་བརྗོད་བྱ་གཞིར་བྱས་ཏེ།  གསོལ་འདེབས་ལེའུ་བདུན་མའི་བསྡུས་དོན་དང་འབྲེལ་བར་བྲིས་ཤིང་གསོལ་བ་བཏབ་པ་དགེ་ལེགས་སུ་གྱུར་ཅིག།